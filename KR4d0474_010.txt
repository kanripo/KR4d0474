# -*- mode: mandoku-view; -*-
#+TITLE: 此山詩集
#+DATE: 2015-08-25 00:11:07.859092
#+PROPERTY: ID KR4d0474
#+PROPERTY: BASEEDITION WYG    
#+PROPERTY: JUAN 卷十
<pb:KR4d0474_WYG_010-1a>¶
欽定四庫全書¶
　此山詩集卷十¶
　　　　　　　　　　　　　元　周權　撰¶
　七言絶句¶
　　客至¶
閒攜雪瀑煮春茶多病無錢送酒家怪底今朝來好客¶
青燈開徹夜來花¶
　　題松¶
<pb:KR4d0474_WYG_010-1b>¶
桑樹雞鳴坎吠蛙午烟隔水幾人家青松將謂專霜雪¶
春到山中亦有花¶
　　掃徑¶
剥啄無人晝掩門庭花春晚雪紛紛山童不解山翁意¶
掃破蒼苔一徑雲¶
　　溪上¶
薄雲殘雨曉天晴暖翠浮嵐入袂青岸閣漁舟人不見¶
桃花深處水泠泠¶
<pb:KR4d0474_WYG_010-2a>¶
　　晚眺¶
閃閃歸鴉過别林斜陽流水意沈沈數聲樵笛人何處¶
一路寒山晚翠深¶
　　立春¶
宴罷春盤轉曉風乾坤生意浩無窮宿雲新卷山前雨¶
元氣淋漓萬木中¶
　　雪霽¶
寒侵竹屋瓦燈青獨據枯梧興似僧落月推窻看殘雪¶
<pb:KR4d0474_WYG_010-2b>¶
梅花半樹一溪氷¶
　　漁翁¶
鶴髪崢嶸兩鬢絲白鷗相近久忘機緑簔帶雨不垂釣¶
閒掃秋雲坐石磯¶
轉棹收緡日未西短篷斜閣斷沙低賣魚買酒歸來晚¶
風颭蘆花雪滿溪¶
　　晚望¶
帖帖平疇稻未黄疎烟老樹帶秋光山鐘敲斷前邨雨¶
<pb:KR4d0474_WYG_010-3a>¶
一兩歸鴉背夕陽¶
　　冩梅花賦¶
竹屋青燈夜寂寥十年江海鬢蕭蕭興來冩盡梅花賦¶
月在寒梢雪未消¶
　　讀騷¶
靈均忠憤不能平冩盡芳蘭杜若情底事楚烟湘雨外¶
梅花不肯與騷盟¶
　　首陽¶
<pb:KR4d0474_WYG_010-3b>¶
採擷芳甘豈療饑首陽千古怨斜暉至今山下氷霜冷¶
不見春風長蕨薇¶
　　元日¶
東風收雪曙光開春意濃浮栢葉杯晴日滿簾賔客散¶
寒暄先問隔年梅¶
　　攜琴¶
半生湖海鬢星星歸卧山林抱一經起向梅花冩岑寂¶
琴心三叠水泠泠¶
<pb:KR4d0474_WYG_010-4a>¶
　　西軒¶
幽夢初圓晝景長黄鸝聲歇燕飛忙西軒過雨春雲合¶
緑氣濃薰筆硯香¶
　　信題¶
己識浮雲似世情歲寒老硯是心朋平生不貸監河粟¶
自擷香芹煑澗氷¶
　　雪後¶
野梅香暖雪初晴客子離居意似僧欲策陳𤣥供醉帖¶
<pb:KR4d0474_WYG_010-4b>¶
硯寒猶帶夜來氷¶
　　立秋日晚坐¶
山雲漠漠樹蒼蒼風薦池荷滿意香獨據繩床眠未得¶
一簷風雨夜初凉¶
　　次韻友竹弟南明山¶
秋深槲葉滿空山飯罷僧袍掛石䦨洗盡十年塵土夢¶
天風吹瀑落雲寒¶
　　晚渡¶
<pb:KR4d0474_WYG_010-5a>¶
離離野樹緑生烟灼灼山花爛欲然酤酒人歸春渡寂¶
柳根閒繫夕陽船¶
　　九日山行¶
玉削雲邊紫石岡天風吹瀑下雲莊行行攜客尋詩去¶
濃把茶煎當菊觴¶
　　桃源圖¶
蒼茫烟水隔塵凡源上霞蒸曲曲山一自漁郎歸去後¶
武陵春色滿人間¶
<pb:KR4d0474_WYG_010-5b>¶
　　送貍奴無言師¶
香積清齋禪老家地無餘鼠涴塵沙貍奴不用慚尸素¶
清夜蒲團伴結伽¶
　　次韻晚眺¶
翠潤侵衣竹滿䦨雨餘&KR1065;氣挹西山一聲孤鶴歸何晚¶
帶得閒雲作伴還¶
　　邨居¶
疎竹人家短短牆緑隂深處水村凉山風吹斷巖前雨¶
<pb:KR4d0474_WYG_010-6a>¶
高樹蟬聲正夕陽¶
　　曉行¶
依稀林影弄晨光滿袖東風野興長沙岸雪消春澗暖¶
一灣流水落梅香¶
　　九日¶
霜螯新斫芼橙香風物繁華感異鄉剩買黄花&KR0426;㡌額¶
市樓呼酒作重陽¶
　　除夕長河客舟¶
<pb:KR4d0474_WYG_010-6b>¶
爆竹聲中歲又䦨畫船列燭照波寒清樽今夕同誰飲¶
自買梅花對燭看¶
　　夜投山寺¶
深蘿一徑曲通幽空翠霏霏擁殿浮桂冷松香僧睡去¶
月明閒却一庭秋¶
　　白石菴¶
地幽山氣靄空嵐落葉蕭蕭白石菴歸鶴一聲無覔處¶
松梢擎日影𣯶毶¶
<pb:KR4d0474_WYG_010-7a>¶
　　和友人韻¶
北覲天光雨露低芒寒閣道應文奎高秋木落關河濶¶
萬里風雲壯馬蹄¶
　　后土祠瓊花¶
東風何處擅濃華只有揚州第一花天上羣仙膚似雪¶
緑雲深擁七香車¶
　　清真道院¶
空翠霏霏靄洞天蹋雲來訪洞中仙滿襟詩思清如水¶
<pb:KR4d0474_WYG_010-7b>¶
寫盡松花一硯烟¶
　　晚棹¶
白水青林蕩晚晴野禽樹底向人鳴乗風十幅蒲㠶飽¶
快試淮南第一程¶
　　即事¶
晨墟跣婦鬻魚鰕兩岸&KR2169;童牧艾豭賦斂輸官農事足¶
太平氣象属淮沙¶
　　雨後¶
<pb:KR4d0474_WYG_010-8a>¶
鳴鳩村暗曉寒天白水交流亂野田落盡殘紅春不管¶
一川風雨閣榆烟¶
　　次韻馮仲逺¶
長河柳暗春波碧青帘揺曵厨烟寂客舟無處醉梨花¶
自買豚魚作寒食¶
　　劉伶墳(在淮安州/)¶
荷鍤相隨死便埋平生六合等浮埃千年一醉不知曉¶
誰向蒼苔酹一杯¶
<pb:KR4d0474_WYG_010-8b>¶
　　偶題¶
東風吹緑遍天涯陌上晴烟漾柳花鶴髪老人茅店下¶
一樽相對話桑麻¶
　　邳州¶
百戰殘城古下邳白門樓下草凄凄古來多少英雄恨¶
落月城頭烏夜啼¶
　　進履橋¶
博浪沙頭恨未消斃秦踐項不終朝漢家四百年宗社¶
<pb:KR4d0474_WYG_010-9a>¶
開闢洪基在此橋¶
　　沛縣¶
天連荒艸入青原古縣殘橋擁一㕓千載芒碭銷王氣¶
斜陽孤水落寒烟¶
　　道傍即事¶
閒馬嘶雲牧逺蕪高原下隰盡耕鋤太平里巷都無事¶
老卒支頥聽讀書¶
　　武城縣¶
<pb:KR4d0474_WYG_010-9b>¶
牛刀小試恢恢手庭訟都無犴獄空直把弦歌為縣譜¶
寥寥千載接清風¶
　　凌州¶
縈紆河水走長虬汩汩黄泥逐浪浮揉斷櫓聲驚睡熟¶
一舟衝雨下凌州¶
　　端午¶
河上人家挿艾蒿紛紛炊黍薦香醪客懷寥落真無那¶
暮雨孤舟讀楚騷¶
<pb:KR4d0474_WYG_010-10a>¶
　　客枕¶
落葉蕭蕭擁石闌轆轤聲斷井花乾夜深天濶霜風緊¶
鴈落滄江月正寒¶
　　歐陽學士過訪¶
玉堂仙忽枉華鑣客舍如何採澗毛袖有建溪春一掬¶
萊山石鼎煑銀濤¶
　　曉秋¶
浦溆明寒透橘洲鴈風吹老一天秋漁翁醉卧蘆花底¶
<pb:KR4d0474_WYG_010-10b>¶
流水晚烟閒釣舟¶
　　值雨憩僧舍¶
晝篆螢行香半殘隔䦨翠柳拂疎烟勿論塵土東華客¶
著我僧氊聽雨眠¶
　　次韻𤓰洲渡¶
江花江水兩悠悠萬事匆匆付白頭又向𤓰州買樽酒¶
一篷烟雨話揚州¶
　　潘易齋冩水墨梅¶
<pb:KR4d0474_WYG_010-11a>¶
胸中一卷畫前易筆底萬斛江南春莫向氷紈冩孤潔¶
從他水月自傳神¶
　　水天一碧亭¶
吟鬢蕭蕭風雪客黄河太華曾親識振衣舒嘯巍然亭¶
目盡江淮天一碧¶
　　吳秋山冩江淮秋意¶
江天漠漠秋無際數㸃淮山冷屏翠閒拈枯筆灑松腴¶
半幅生綃千里意¶
<pb:KR4d0474_WYG_010-11b>¶
　¶
　¶
　¶
　¶
　¶
　¶
　¶
　此山詩集卷十¶
